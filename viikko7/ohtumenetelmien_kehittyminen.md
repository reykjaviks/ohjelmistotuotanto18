### Ohjelmistotuotantomenetelmien kehittyminen 1950-luvulta nykypäivään

Alkuperäiset 1950-luvulla rakennetut tietokoneet olivat yksinkertaisia laskentalaitteita, joilla ei voinut ajaa suurikokoisia ohjelmia. Mutta kun tietokonelaitteisto kehittyi, niin myös ohjelmistot muuttuivat hienostuneemmiksi. Toimivia työskentelymenetelmiä kasvaville projekteille ei ollut ja syntyi ohjelmistokriisi. Osaajista oli pulaa, budjetit ylittyivät ja projektit epäonnistuivat.

Vuonna 1970 Winston Royce julkaisi artikkelin Managing the Development of Large Software Systems, joka esittelee vesiputousmallin perusrakenteen. Kyseessä on lineaarisesti etenevä malli, jossa ohjelmisto suunnitellaan valmiiksi ennen varsinaisen koodaustyön aloittamista. Ohjelmistojen suunnittelu etukäteen osoittautui kuitenkin mahdottomaksi, joten tarvittiin joustavampia menetelmiä.

Iteratiiviset ja Inkrementaaliset menetelmät kuten Extreme Programming (XP) ja Spiraalimalli nousivat yleisön tietoisuuteen vuonna 1994 kun Yhdysvaltain puolustusministeriö salli niiden käytön vesiputousmallin rinnalla. Iteratiivisissa malleissa ohjelmistokehitys jaetaan jaksoihin, joiden aikana käydään läpi ohjelmistotuotannon eri vaiheet suunnittelusta toteutukseen. Iteratiivisten mallien hyvänä puolena oli mukautuvuus muuttuviin olosuhteisiin. Suunnittelua voitiin jatkaa aina seuraavassa iteraatiossa.

2000-luvulla ketterät menetelmät kuten Scrum syntyivät reaktiona perinteisten menetelmien vaatimus- ja suunnittelupainotteisuudelle. Vuonna 2001 julkaistiin ketterien menetelmien puolesta puhuva Agile Manifesto, joka keräsi yhteen menetelmien painopisteet ja arvot suhteessa edeltäviin menetelmiin. Mallit antavat kehittäjille paljon vastuuta, sekä hyvässä että pahassa. Itseohjautuvuus ja sosiaaliset taidot nousivat tärkeään osaan.
